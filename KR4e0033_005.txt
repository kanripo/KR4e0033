# -*- mode: mandoku-view; -*-
#+TITLE: 尚絅齋集
#+DATE: 2015-08-25 00:16:54.145412
#+PROPERTY: ID KR4e0033
#+PROPERTY: BASEEDITION WYG    
#+PROPERTY: JUAN 卷五
<pb:KR4e0033_WYG_005-1a>¶
欽定四庫全書¶
　尚絅齋集巻五¶
　　　　　　　　　　　　明　童冀　撰¶
　北遊集¶
　　五言古詩¶
　　　過盧溝橋¶
夜度盧溝橋隠隠聞寒更居人久已寐行子尚宵征青¶
天四埀幕仰見北斗横石梁河界漢䦨下倚空明朔風¶
<pb:KR4e0033_WYG_005-1b>¶
凄以寒況乃霜露零我行豈不勞簡書嚴有程同行荷¶
戈卒萬里赴邉城我身弗遑恤念之感中情¶
　　　題鄧伯言詩集¶
時雨滌煩暑焚香坐清晨開軒面山色有客過我門袖¶
䘖珠玉篇髙論懸河翻清辭及妙語往往與道隣嗟予¶
生苦晚弗獲窺道真詎意衰謝餘正始乃復聞古人不¶
可見古道良未湮俯仰三嘆息永言懐古人¶
　　　題朱節婦詩巻(深州人/)¶
<pb:KR4e0033_WYG_005-2a>¶
洛陽三月春風起吹落南園桃與李紛紛飛逐馬蹄塵¶
不學芙蓉抱霜死張家女兒夫蚤亡間闗戎馬隨姑嫜¶
當年紅顔若桃李即今白髪如秋霜百年世事隨流水¶
留得芳名照青史君不見東家桃李移西家年年嵗嵗¶
開春花¶
　　　答衍公約㸔杏花¶
城南招提紅杏花春風嵗嵗開晴霞燕城自昔少春色¶
出門開眼惟風沙去年抱疾卧官舍聞道花開已花謝¶
<pb:KR4e0033_WYG_005-2b>¶
東君不念客鄉愁十日春光不相借起來繞樹行嘆嗟¶
落紅滿地春日斜旋掇殘英寘懐袖留得餘香歸瀹茶¶
今年二月春光早花開更比年時好出門十日九愆期¶
復恐韶華閒過了一年春事寒食天節物驚心思少年¶
揚鞭載酒城東道䌓華一夢隨飛煙即今老作他鄉客¶
每藉春光慰離索裁詩先為報花神莫教一夜東風惡¶
　　　衍師見和因再次韻¶
曲江昔年千樹花馬啼踏水翻明霞春風一夢生白髪¶
<pb:KR4e0033_WYG_005-3a>¶
幅巾千里衝黄沙嵗月閱人如傳舍過眼榮枯更代謝¶
百年歡樂能幾何一日清閒不相借醉來自笑還自嗟¶
挑燈坐待窗月斜明朝擬赴㸔花約汲泉旋試䝉山茶¶
隣雞催人故鳴早起看樓頭天色好東家蹇驢許相借¶
惜負詩囊無便了人生行止本由天居然負約如去年¶
百年何時有暇日三月清明過禁煙老來羞作看花客¶
還擬持觴慰離索落紅一任滿蒼苔收拾煎酥也不惡¶
　　　三次韻簡衍師¶
<pb:KR4e0033_WYG_005-3b>¶
祗園何年天雨花春風兩樹栖丹霞蒼苔嵗嵗落紅滿¶
不數布地黄金沙上人西來住王舍過眼空花任開謝¶
兩年約我送春歸半榻白雲許相借新詩脫口猶咄嗟¶
展巻坐玩山月斜一自鄉山别婁約十年不試趙州茶¶
客裏相逢恨不早道義相忘無醜好花前幾約共凭䦨¶
身外多愁未能了黄塵世事相拘牽况我齒髮非壯年¶
流光催人劇奔電病眼看花如隔煙人生未信長為客¶
早晚南還慰離索迎門稚子笑牽衣此日老懷良不惡¶
<pb:KR4e0033_WYG_005-4a>¶
　　　海子橋大風即事一首(韓彦思王宗禮偕王足/不良于行故詩中及之)¶
海子橋西風大作撲面驚砂似飛雹蹇驢局促驅不前¶
僕夫睢盱行屢却傍人指㸃笑相語誰遣先生此行樂¶
韓公半醉紗㡌偏童子竦立髙吟肩惟有王郎跛能履¶
拄杖落手心茫然君平杖頭無酒錢羊市街西尋鄭䖍¶
從此避風如避箭閉門經月不相見剝啄移時始啓闗¶
旋吸清泉沃塵面墻頭濁醪如井泉沈醉不虞歸路逺¶
城南招提老賛公三日不見心忡忡回鞭便欲造虚白¶
<pb:KR4e0033_WYG_005-4b>¶
驚見斜陽天際紅歸來獨坐増永慨三復平生康節戒¶
青燈永夜長自憐白首相隨惟影在故山萬里孤雲飛¶
一身憔悴誰復知從今風雨閒柴扉養取病鶴江南歸¶
　　　衍師見和因再次韻¶
少年一鼔氣方作出語驚人走氷雹詞林無日不吟哦¶
騷壇有敵皆奔却怵心劌腎良亦苦抵掌掀髯方自樂¶
中年始悟學術偏閉門黙坐聴息肩徒知出處亦漫爾¶
未信行藏非偶然畊田而食鑿井飲豈有奪攘并矯䖍¶
<pb:KR4e0033_WYG_005-5a>¶
暮年忽作弦上箭楚水吳山得相見孤帆一日下渚溪¶
十年不覩廬山面今年又復上燕山囬首家山路逾逺¶
東林邂逅逢逺公常時慰我憂心忡祗園共踏寒月白¶
禪林許看春花紅客鄉慎勿生嘆慨老境情懐須自戒¶
萬里休嗟路逺遥百年但願身長在秋風旋鴈將南飛¶
尺書先報雲山知明年春雨黄獨肥釀泉待我山中歸¶
　　　三用韻自警¶
詩亡然後春秋作灾異不獨書雨雹一朝夾谷㑹强齊¶
<pb:KR4e0033_WYG_005-5b>¶
片言立使萊兵却當時門人誰好學陋巷獨稱顔氏樂¶
後人往往學術偏自謂聖賢堪比肩董賈猶存二三䇿¶
荀揚其然豈其然易經王弼詩鄭𤣥春秋何休禮服䖍¶
東南之美僅竹箭肅慎楛矢何曽見千載之下得程朱¶
夢見聖人猶覿面六經自此昭日星伊洛未覺洙泗逺¶
我生獨後此數公望道未見心忡忡秋霜暗添短鬢白¶
春酒不借衰顔紅憂來中夜恒嘆慨猶幸平生守三戒¶
志勤道逺力已㣲夙興夜寐心長在春風花開秋葉飛¶
<pb:KR4e0033_WYG_005-6a>¶
嵗不待人知不知青年幸從君子學白頭庶免小人歸¶
　　　送郡庠諸貢士㑹試¶
聖明紀元首洪武二十三年嵗庚午北平貢舉數已三¶
南宫科第誰為伍朝廷在處興學校河朔于今似鄒魯¶
燕城自昔號多士黌舍書聲喧兩廡諸生結髮守章句¶
五夜挑燈坐風雨十年經傳久鑚研一旦雲霄共軒翥¶
張生蚤誦毛氏詩不泥漢儒專訓詁郭生丱嵗學爻象¶
三絶韋編感尼父晉張二子業啖趙頗知褒貶異衮斧¶
<pb:KR4e0033_WYG_005-6b>¶
一經直筆重王正三傳闕疑存夏五王郎曽窺孔壁書¶
古文魯魚參石鼓苑生丁夘已䇿名三載願學心更苦¶
諸子同生聖明世聨鑣共上春官部黄河十月水無氷¶
髙帆大艦鳴雙櫓京師人才輻輳地車馬駢闐耀珪組¶
四夷萬里玉帛朝七旬兩階干羽舞天人三䇿對大廷¶
忠孝百年事明主白玉階前集鳳麟黄金榜上題龍虎¶
錦衣遄歸榮里閭青史流芳照今古老我尚䝉稽古力嵗¶
縻廩粟知何補聖恩浩蕩天地寛要使疲癃咸得所朽¶
<pb:KR4e0033_WYG_005-7a>¶
壤猶能出芝菌良材自可充梁柱青雲子幸成令名白¶
首我歸老環堵擊壤康衢樂太平日作歌詩歌舜禹¶
　　　題商集賢畫¶
天下幾人學董元近代復數商集賢集賢畫山唯畫意¶
不將㸃畫分清妍乾坤元氣尚渾沌百年此意無人傳¶
我生髫齔愛公畫亂離不見三十年大明開天四海一¶
江山在處還依然欲求公畫不可得夢中往往看雲煙¶
昔年為客上湘水雲山好處長留連九華秀色開菡萏¶
<pb:KR4e0033_WYG_005-7b>¶
匡廬瀑布晴虹懸洞庭雪浪𣺌無際華盖曉峯青可憐¶
今年又上燕山道慿髙四望惟青天舟行一月少山色¶
北風吹沙塵晝昏朅來燕市厭闤闠旦暮車馬争駢闐¶
蓬萊真境偶一到拭眼復見公山川當時舊物無一在¶
嗟我與公良無縁公家子孫今白髪十年湖海相周旋¶
客鄉邂逅重相遇趣裝又上通州船我家金華山色裏¶
雲間白石如羊眠柴門小橋枕流水溪聲久不聽潺湲¶
昨宵又作故人夢耳邉忽似聞清猿松根茯苓如斗大¶
<pb:KR4e0033_WYG_005-8a>¶
便欲歸去求神仙安得壺公縮地法南歸道里猶五千¶
官船利渉急於箭一月可到家山前白頭儻獲遂此願¶
畊雲自種南山田¶
　　　和衍公約看杏花詩韻¶
客鄉不識花時節官舍蕭條如巷陌閉門猶恐迎朔風¶
况復看花事行樂前年又得殷師疾往往空中聞打麥¶
囬思少年真一夢幸免泥塗陷雙脚非無萬里封侯志¶
膽落䋲橋懸度索亦欲州縣謀斗升束帶晨趨謁方伯¶
<pb:KR4e0033_WYG_005-8b>¶
坐是蹉跎四十年不知兩鬢如霜白東鄰有子早宦游¶
駿馬雕鞍日馳躍西鄰有客亦從軍十載歸來門列㦸¶
書生半世成何事出門却笑天地窄南北驅馳今幾年¶
猶喜青衫尚如昨去冬十月上燕薊朔風入懐衣縫折¶
敝裘百日走黄沙縱有清泉誰浣濯平生故人幸相值¶
一一襟懐皆磊落四海誰非兄弟親百年同是乾坤客¶
興來載酒數相過如此客懐良不惡昨霄忽作鄉山夢¶
便欲飛書謝婁約來春玉版行可叅擬約參寥同大嚼¶
<pb:KR4e0033_WYG_005-9a>¶
　　　暑雨即事感懐¶
江南五月黄梅雨溽暑熏蒸無燥土燕山道上走黄塵¶
不識南中霖潦苦今年燕山暑雨多六月日日聞滂沱¶
牀頭汗衣欲沾體門前流潦㸔成河東家墻頹空四壁¶
西家水入深三尺羣蛙白日堂上鳴孤螢後夜梁間出¶
束薪斗米不論錢城中比屋無炊煙泥塗不異犀浦道¶
禁火翻同寒食天我生炎方困溽濕不知朔土猶蒸欝¶
朔南由來地勢偏氣候一月相後先我願天公憐逺客¶
<pb:KR4e0033_WYG_005-9b>¶
白頭早遂歸鄉約秪今溽暑行已過嵗晚苦寒其奈何¶
　　七言近體¶
　　　謁岳鄂王墓¶
鄂王遺廟空山裏斜日荒煙澹暮嵐一死曽㣲贖身百¶
孤忠寜愧過河三戰場有敵皆奔北冢木無枝不向南¶
白髪書生謁祠下巖泉一勺酹芳甘¶
　　　發龍江(己巳十月/)¶
帝城惜别重依依櫂發龍江已夕暉十月尋常寒食短¶
<pb:KR4e0033_WYG_005-10a>¶
孤帆揺颺暮雲飛天空萬里海青逺水落三冬淮白肥¶
却憶故鄉鱸正美季鷹何事不思歸¶
　　　儀真舟中¶
石頭城下雨如煙倦客不知方醉眠中宵舟移揚子岸¶
拂曉人喚真州船推篷喜見紅日上望眼欲到青天邊¶
一夕風波夢中過百年身世真悠然¶
　　　廣陵道中¶
廣陵自昔號繁華過眼春風一夢賖商女隔江歌玉樹¶
<pb:KR4e0033_WYG_005-10b>¶
仙人騎鶴問瓊花荒村石屋無歸燕逺道斜陽有暮鴉¶
二十四橋明月夜清光此夜屬誰家¶
　　　韓信廟¶
淮隂事業已荒凉猶幸封侯在故鄉古廟有碑眠宿雨¶
長林無樹掛斜陽曽聞杖䇿歸真主安用論功覔假王¶
千古是非曽未定英雄回首事茫茫¶
　　　黄河舟中述懐二首¶
昔年承召沐恩波投老飄零感慨多清夢常時懐絳闕¶
<pb:KR4e0033_WYG_005-11a>¶
白頭今日過黄河朔雲鴻鴈來邉塞落日牛羊散近坡¶
最憶故山茅屋好春風日夜長烟蘿¶
　　　其二¶
解纜龍江暮雨寒朔風廽薄楚雲間五更酒醒惟聞鴈¶
一月舟行不見山半世悠悠孤枕夢百年擾擾幾人聞¶
勞生宇内成何事獨羨斜陽倦鳥還¶
　　　過徐州¶
十月朔風辭上京孤舟一月到彭城黄河九曲流無盡¶
<pb:KR4e0033_WYG_005-11b>¶
白髪數莖猶有情戯馬臺荒沙草合釣魚船小浪花輕¶
老來不負壯㳺志又指燕山問去程¶
　　　霜天早行¶
茅店雞聲落月孤車聲催我上征途裹裳猶訝刀侵指¶
拂面不知氷在鬚草屋幾家門尚掩野橋何處酒堪沽¶
却思曩嵗禪房宿日上山牕正擁爐¶
　　　庚午立春日偶成¶
一别鄉闗十五年寸心日夜望歸田孤舟暮雨滄江上¶
<pb:KR4e0033_WYG_005-12a>¶
茅屋秋風夕照邉歸夢常時隨越鳥倦逰何意復幽燕¶
小樓昨夜東風起又見天邉斗柄旋¶
　　　送朱長史致仕還鄉¶
鳳城曉日軟塵紅鶴髪承恩出九重千里鄉闗淮水北¶
五雲宫闕大江東漢廷清議賢䟽傅楚地耆年重白公¶
想見到家頻致客擊鮮釃酒醉春風¶
　　　春意堂¶
燕山趙氏隠居好種徳幾年春意深見客不談當世事¶
<pb:KR4e0033_WYG_005-12b>¶
滿腔渾貯活人心紫芝采處雲生袖丹杏開時錦作林¶
老我故園歸未得時來花下聽鳴琴¶
　　　登崇文閣¶
春明試上崇文閣病起猶憐歩武輕遲暮逺為千里客¶
登臨不盡百年情淡雲天外青山小斜日煙中白鳥明¶
皓首江湖歸未得故園春草又應生¶
　　　石林為金道逺賦¶
鶴髪仙翁匪石心何年曽種石為林参差玉樹參天秀¶
<pb:KR4e0033_WYG_005-13a>¶
礧砢雲根入地深雨榦有苔常帶潤月枝無葉自成隂¶
季倫當日何曽見鐵網徒勞海底尋¶
　　　庚午中秋貢院述懐呈同志¶
夜久棘闈風露涼盍簮邂逅至公堂百年幾度㸔明月¶
千里相逢各異鄉謾把金尊斟緑醑羞將白髮對清光¶
少年獨羨蟾宫路折桂歸來兩袖香¶
　　　酬胡季安學正見和¶
何處玉簫吹晚凉月明如水浸華堂神㳺自信非人境¶
<pb:KR4e0033_WYG_005-13b>¶
清夢長思在帝鄉天上漏聲傳鳳闕雲間劍氣射龍光¶
燕山此夕知何夕猶醉揚州滿殿香¶
　　　中秋述懐¶
去年江上送歸舟迢逓心隨江水流千里異鄉猶昨日¶
一年孤館又中秋青山有恨能遮眼白髪無情自滿頭¶
謾說今宵好明月清光兩地照人愁¶
　　　次韻衍師約㸔杏花¶
去年已負㸔花約今嵗㸔花復後期白社雲深難載酒¶
<pb:KR4e0033_WYG_005-14a>¶
彩毫春盡謾題詩東風有恨埋芳草香雪無情滿故枝¶
猶喜家山無恙在明年歸看未開時¶
　　　次韻酬衍師(時病頭風未愈/故詩中及之)¶
白首論交得衍公片雲猶恨隔西東百年謾說三生舊¶
十日曽無一笑同大藥何能消鬢雪新詩自可愈頭風¶
嵗寒心事如松栢不學春花旦暮紅¶
　　　次莊孟敬韻二首¶
日暮誰令渉逺途此身天地一蘧廬清宵無夢追班馬¶
<pb:KR4e0033_WYG_005-14b>¶
白日何心校魯魚萬事已師齊物論一愁未有絶交書¶
故人有意憐岑寂時致香醪為破除¶
異鄉白首倦長途故里青山守敝廬北上慣㸔沙苑馬¶
南行真食武昌魚陶翁晚嵗能無酒惠子平生賴有書¶
白日閉門惟靜坐不教塵土到階除¶
　　五言絶句¶
　　　次鄧伯言思歸詩韻三首¶
萬里江南客思鄉無限情白頭誰作伴清夜讀書聲¶
<pb:KR4e0033_WYG_005-15a>¶
　　　其二¶
故鄉書不到歸鴈亦無情猶幸春來好曽無杜宇聲¶
　　　其三¶
睡熟山窗白鄰雞殊有情為憐歸夢好報曉獨無聲¶
　　　題小畫¶
衣雪掩柴扉漁舟艤釣磯開門聞犬吠知是故人歸¶
　　　題夢桂巻(為舉人賦/)¶
鈞天有宫名廣寒上有桂樹青團團剛風迥隔九萬里¶
<pb:KR4e0033_WYG_005-15b>¶
何人飛夢游其間乃是螢窗讀書客清夜神遊生羽翼¶
手搴天上最髙枝來向人間占桂籍我聞昔賢曽夢松¶
他日徴應十八公世間萬事有先兆精神交感潜相通¶
人生出處有定分身外悠悠不須問致身富貴須流芳¶
青史千年有公論¶
　　　袁氏族譜詩¶
生民之初自古先林林棼棼天壤間後来作者有聖賢¶
制為氏族分姻㜕猶慮後世昧本源復著譜牒存簡編¶
<pb:KR4e0033_WYG_005-16a>¶
袁氏之先何蟬嫣宣仲起家初氏轅固為博士經術專¶
盎一名絲或氏爰不知何年定為袁邵公登用遘時艱¶
垂紳正笏立朝端九重倚頼四海安魏晉而下亦有年¶
代不乏人秉貞堅石頭忠節貫九泉九原不死愧禇淵¶
恕巳殉唐尤可憐功在社稷垂不刋滋為唐相有圭田¶
請立家廟嚴豆籩子孫似續遂綿延散居四方日以蕃¶
鄞邑之族自宋遷近代復有玉堂仙奕葉業儒操槧鉛¶
珙究六籍益覃研自惟受姓嵗二千譜牒散軼伊誰愆¶
<pb:KR4e0033_WYG_005-16b>¶
乃述所聞手自箋尚病簡畧弗克全我言禹功始濬川¶
放諸四海乃滔天春秋書法得牽聯如彼𤓰瓞方綿綿¶
枝牽蔓引相攀援後人繼承能勉旃一傳可至千百傳¶
我作歌詩知其然子孫世守如真詮¶
　　　再次衍公約看杏花韻¶
我生獨後邵康節白首黄塵走阡陌興來猶作山水㳺¶
不减當年謝康樂歸來讀書茅屋底不悟庭中雨漂麥¶
往年為客上湘水萬里不異僧行脚東還苕霅又十年¶
<pb:KR4e0033_WYG_005-17a>¶
日夜思歸嘆蕭索移舟五湖弔范蠡釃酒三髙祠太伯¶
豈無蒼弁晴嵐翠亦有洞庭秋月白不問烏飛與兎走¶
自樂鳶飛共魚躍去年買舟上吕梁横波利石森戈㦸¶
狂吟不信風濤險浩飲祗恐滄溟窄眼中往往逢故人¶
謾説人民己非昨去年二月到燕城官河水動氷初拆¶
解裝孤館深閉門塵纓未暇滄浪濯城西招提雙杏樹¶
聞道花開亦將落湯休妙語數見招憐我同是江南客¶
嗟予卧病已旬浹出門不耐東風惡西家蹇驢許相借¶
<pb:KR4e0033_WYG_005-17b>¶
明日無風便如約政使飄零滿地香共拾殘英帶氷嚼¶
　　　追和東坡石炭詩韻奉簡衍公¶
山氓鑿煤山脈斷負煤出穴胷抵骭荒山無人種禾黍¶
百里舁煤入城換燕城居人十萬家家家燒煤勝燒炭¶
土炕潛陽九地回寒谷凝陰一時散常年此物賤於土¶
棄置道側無人看今年雪深頗艱得北風排户勁而悍¶
閉門兀坐廣文氊經月不效嵇康鍛煩公為我致一車¶
更借山中之欵段¶
<pb:KR4e0033_WYG_005-18a>¶
　　　再次前韻述懐旦聞衍公積芻為盜竊取故未¶
　　　　句及之¶
我不學賤夫罔利登壟斷布衣雖敝聊掩骭又不能焚¶
膏午夜坐窮經虚負流年暗中換北燕南越走萬里所¶
至嗜好如氷炭故園松菊久荒蕪平生親舊雲萍散白¶
頭締交廬山逺黄塵每埀青眼看天寒為我致烏薪剛¶
陽可却頑隂悍側聞豪客夜相過乞取薪芻充冶鍛為¶
問此客果誰與定知不是踰垣段¶
<pb:KR4e0033_WYG_005-18b>¶
　　　衍公見和且有石炭之贈用韻奉謝¶
君不聞百年木作溝中斷又不聞甯戚單衣適至骭一¶
朝犧尊升廟堂布衣亦有軒裳換世間貴賤良靡常萬¶
物變化猶銅炭我生不知行路難五十年來任蕭散白¶
日無事常杜門青山每向墻頭看暮年南北倦奔走炎¶
雲爍面朔風悍荷公贈我煤專車助我吟哦精錬鍛諒¶
無報公青玉案感公意重錦繡段¶
　　　謝樓則中惠炭(則中名庸/四明人)¶
<pb:KR4e0033_WYG_005-19a>¶
白頭萬里客幽燕丈席猶憐有舊氊客舍尋常饒積雪¶
帝鄉迢遞邈非煙故人頻致烏薪贈豪室空餘獸炭燃¶
昨夜西樓瞻斗柄椒花又喜頌新年¶
　　　次則中見贈韻¶
海鶴東遊久未還青田芝老白雲寒前身己悟三生石¶
大藥難逢九轉丹好景每從愁裏過鄉山長在夢中看¶
百年身世真何物白首勞生未得安¶
　　　蘿石軒為樓則中賦¶
<pb:KR4e0033_WYG_005-19b>¶
海上鰲峯僅一拳緑蘿深䕶覆春煙風回影轉龍蛇動¶
月落庭空虎豹眠己喜孤根蟠厚地曽聞五色補青天¶
摩挲莫問前朝事適見移來五百年¶
　　　悼袁公安¶
漕粟三韓萬里城回颿中夜颺風驚身捐魚腹孤忠苦¶
命落鯨濤一羽輕報國己酬平日志事親不盡百年情¶
承家喜有連枝在荆樹春來又發榮¶
　　　題扇面小景¶
<pb:KR4e0033_WYG_005-20a>¶
百尺樓臺十二䦨重重簾幕䕶春寒繁華過眼空陳跡¶
留得春風畫裏看¶
斜日池臺生晚涼緑荷萬㸃蘸波光因思五月西湖路¶
畫舫紅雲十里香¶
　　　望魯¶
我家西江言望東魯雲山邈悠道脩且阻睇白雲兮天¶
未憺秋風兮延佇西江兮幽幽跂洙泗兮道阻且修愛¶
而弗見兮我心悠悠道在天地兮何所非魯理㑹吾心¶
<pb:KR4e0033_WYG_005-20b>¶
兮靡間今古我心之存兮繄道之所¶
　¶
　¶
　¶
　¶
　¶
　¶
　尚絅齋集巻五¶
